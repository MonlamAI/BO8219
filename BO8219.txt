 མྱ་ངམ་ཐང་གི་ཀློག་འགྲེལ་ཐུང་ངུ་། 


《མྱ་ངམ་ཐང》ནི་ཉམས་ཆག་བྱུང་བའི་སྐོར་གྱི་སྙན་ངག་ཅིག་རེེད།   ནང་སེམས་ངོས་ཀྱི་ཉམས་ཆག   གཉེན་སྒྲིག་དང་འབྲེལ་ལམ་གྱི་ཉམས་ཆག   སྙན་ངག་དང་སྐད་ཡིག་གི་ཉམས་ཆག    ཐ་ན་འཇིག་རྟེན་ཧྲིལ་པོ་འཐོར་ཞིག་དང་ཉམས་ཆག་ཏུ་གྱུར་པའི་སྐོར་གྱི་སྙན་ངག་ཅིག་རེད།    འཛམ་གླིང་འཁྲུག་ཆེན་དང་པོའི་དམར་གསོད་ཁྲག་སྦྱོར་གྱིས་ཡུ་རོབ་གླིང་ཆེན་མྱ་ངམ་ཐང་ཞིག་ཏུ་བཟོས་ཤིང་།   ཤེས་རིག་གི་བསམ་བློ་ཞེས་པའང་འཕྱ་སྨོད་བྱེད་དགོས་སའི་གནས་སུ་བྱས།   འཁྲུག་ཆེན་གྱི་རྗེས་སུ།   ཨེ་ལི་ཨད་ཀྱི་སྙན་ངག་གིས།    རྙོག་ཅིང་ཟིང་བར་གྱུར་པའི་འཇིག་རྟེན་དེ་ལ་སྙན་ངག་གིས་ག་འདྲ་བྱས་ནས་ཡ་ལན་སྟེར་དགོས་ཞེས་འདྲི་བཞིན་ཡོད།   1922ལོར་ཐོག་མར་པར་དུ་བསྐྲུན་པའི《མྱ་ངམ་ཐང》གི་ནང་དུ་ཉིན་རྒྱུན་གྱི་འཚོ་བའི་ཁྲོད་གཉིད་ལང་རྒྱག་པ་ལྟར་འགྲོ་བའི་མི་རྣམས་དང་།   ལོན་ཌོན་ཟམ་པའི་སྟེང་དུ་ཡར་མར་རྒྱུ་བའི་ཉིན་ལྟར་ལས་ཀ་ལ་འགྲོ་འོང་བྱེད་མཁན་གྱིས་གང་ཡོད་ལ།   དེས་སྙན་ངག་ནང་གི་རྗོད་པ་པོ་དེ་ལ་དམྱལ་བའི་ཡུལ་དུ་མནར་གཅོད་མྱོང་གིན་པའི་རྣམ་ཤེས་ཀྱི་ཁྱུ་ཚོགས་ཡིད་ལ་འཁོར་དུ་འཇུག
ཡིག་གཏག་པ་གཞོན་ནུ་མ་དེ་ཡིས་གདོང་ལ་བད་ཐོར་གྱིས་ཁེངས་པའི་དགའ་གྲོགས་དང་མཉམ་དུ་འདོད་བློ་མ་ཚིམ་པའི་འཁྲིག་པ་ཐེངས་ཤིག་སྤྱད་རྗེས།   ཅི་མི་སྙམ་པའི་ངང་སྐྲ་ལོ་རྒྱབ་ཕྱོགས་སུ་གནོན་ཙམ་བྱས་ཤིང་སྡེར་ལེབ་སྐད་པར་གྱི་སྟེང་དུ་བཞག——འདི་རུ་མཐོང་རི་བ་ཅི་ཡང་མེད་ལ།  ཐོབ་རི་བའང་ཅི་ཡང་མེད།   ཅི་ཡང་མི་འདུག   འཚོ་བ་ནི་འཕྲུལ་ཆས་རང་བཞིན་དུ་གྱུར་ཏེ།   དོན་གྱི་སྙིང་པོས་སྟོང་།   རོམ་གྱི་ཟུར་ཟའི་རྩོམ་པ་པོ་ཕེ་ཐྲོ་ནིའུ་སི་ཡི་བསླབ་བྱའི་ཚིག་དུམ་ཞིག་གིས་སྙན་ངག་འདིའི་འགོ་བརྩམས་ཡོད་ཅིང་།   དེའི་ནང་དུ་གནའ་བོའི་གྷི་རིག་ལྷ་སྒྲུང་ནང་གི་སེ་བྷིལ་ཞེས་པ་བཤད་ཡོད།   མོ་ལ་ཐོབ་པ་ནི་འཆི་མེད་རྟག་བརྟན་གྱི་ཚེ་སྲོག་ཡིན་པ་ལས་ཇི་སྲིད་མི་ཉམས་པའི་གཞོན་ནུའི་ལང་ཚོ་མ་ཡིན་ཕྱིར།   རང་ཉིད་ཀྱི་ལྕགས་སྒྲོམ་ནང་དུ་གཏན་དུ་ཚུད་ཅིང་།   མོས་ཨེ་ལི་ཨད་ཀྱི་སྙན་ངག་ནང་གི་གཟུགས་སུ་བཀོད་པའི་རང་བཞིན་ཅན་གྱི་བཙོན་མ་ཐམས་ཅད་སྔོན་ལ་བསྟན་ཡོད་པ་རེད།   མོ་ལ་ག་རེ་དགོས་ཚུལ་འདྲི་དུས།  སེ་བྷིལ་གྱིས་ང་ལ་འཆི་བ་དགོས་ཞེས་ལན་བཏབ་ཡོད།
ཨེ་ལི་ཨད་ཀྱི་སྙན་ངག་ནང་དུ་གནའ་སྔ་མོ་ནས་ཉམས་ཟིན་པའི་ཤེས་རིག་གཞན་དག་དང་རྩོམ་རིག་བརྩམས་ཆོས་དག་གི་རིག་གནས་འབྲེལ་སྦྱོར་གྱིས་ཁེངས་ཡོད་པ་རེད།   དེང་རབས་འཇིག་རྟེན་གྱི་ཞིབ་མཚོན་ཁྲོད་དུ་གནའ་བོའི་གྷི་རིག་གི་ལྷ་སྒྲུང་ནས་ཤེག་སི་པེར་གྱི་དུས་རབས་ལ་གུས་འདུད་ཞུས་ཡོད།   སྐབས་ཤིག་ང་ཚོ་རང་ཉིད་ལོན་ཌོན་གྲོང་ཁྱེར་ཤར་མཐའ་ཡི་ཆང་ཁང་ཞིག་ཏུ་ཡོད་པ་ཤེས་ཤིང་།   དེ་གར་བུད་མེད་ཅིག་གིས་གྲོགས་པོ་ཞིག་ལ་གཉེན་སྒྲིག་གི་སྐོར་གླེང་གི་ཡོད།  དེ་ནས་གློ་བུར་དུ་ང་ཚོ་ཕྱིར་ཤེག་སི་པེར་ཡོད་སར་ལོག   བུད་མེད་དེ་ཆང་ཁང་དང་བྲལ་བའི་འགྲོ་སྐབས།    མོའི་སྐད་ཆ་དག་ཨོ་ལི་ཧྥི་ཡའི་སྐད་ཆ་དང་གཞི་གཅིག་ཏུ་འདྲེས།  ཤེག་སི་པེར་སྨྱུག་འོག་གི་འདྲེན་མའམ་བུད་མེད་དེ་སྨྱོ་འབོག་གིས་ཟིན་ཏེ་རང་ཉིད་ཆུའི་ནང་དུ་བསྣུབས་པར་བྱས་པ་རེད།    གཅིག་བྱས་ན་ཨེ་ལི་ཨད་ཀྱི་སྙན་ངག་གིས་རྗོད་ཀྱིན་པ་ནི།   འཆི་བ་ནི་མྱ་ངམ་ཐང་ལས་དངོས་སུ་ཐར་བར་བྱེད་པའི་ཐབས་ཤེས་ཉག་གཅིག་ཡིན་ཞེས་པ་དེ་ཡིན་སྲིད།
《མྱ་ངམ་ཐང》གིས་རྨད་དུ་བྱུང་བའི་ངག་རྩལ་དང་བརྗོད་སྟོབས་ཀྱིས་རེ་ཐག་ཆད་པའི་མི་སེམས་བྲིས་ཤིང་།   གྲོང་ཁྱེར་གྱི་ཁ་གྱར་བའི་རང་བཞིན་ལ་སྟོབས་དང་ལྡན་པའི་སྔོན་དཔག་བྱས་པ་དེས།   འཁྲུག་ཆེན་རྗེས་ཀྱི་གཞོན་སྐྱེས་ཀློག་པ་པོ་མི་རབས་ཤིག་གི་ཡིད་སེམས་དྲངས་པ་རེད་ལ།    དེ་ལྟ་དེ་ལྟར་ཁོས་སྙན་ངག་ལ་དུས་གཏན་དུ་འགྱུར་བ་བཏང་སོང་།  ཨེ་ལི་ཨད་ཀྱིས་མོ་ཊ་དང་།  ལྕགས་ཌིན།   ཇེ་སིའི་སྒྲ་སྡེར།   ཆང་ཁང་གི་ལབ་གླེང་གིས་གྲུབ་པའི་ཉིན་རྒྱུན་གྱི་འཇིག་རྟེན་ཁྲོད་དུ།  སྔོན་ཆད་དང་རྦད་དེ་མི་འདྲ་བའི་སྙན་ངག་གི་སྐད་ཆ་གསར་པ་ཞིག་རྙེད་ཡོད།   ཁོས་སྙན་ངག་འདི་ལ་ཐོག་མར་འགྲེལ་བཤད་རྒྱག་མཁན་དེས་འགྲེལ་བཤད་ཚད་ལས་བརྒལ་བ་བྱས་སོང་ཞེས་ཡུས་བཤད་བྱེད་མྱོང་།   ཡིན་ནའང་དོན་དངོས་ཐོག་ང་ཚོས་ད་ལྟའང་དེའི་གོ་དོན་འཚོལ་བར་འབད་པ་བྱེད་ཀྱི་ཡོད་ལ།   ང་ཚོས་ཧ་ལམ་དུས་ནམ་ཡང་དེ་ཡི་གསང་དོན་དགྲོལ་དགོས་ཡོད་ངེས།   དེ་ནི་ཏག་ཏག་ང་ཚོས་རྒྱུན་དུ་མཐོང་བའི་རྩོམ་རིག་བརྩམས་ཆོས་རླབས་ཆེ་བ་དག་གི་རྟགས་མཚོན་ཞིག་མ་ཡིན་ནམ།   ཨེ་ལི་ཨད་ཀྱི་སྙན་ངག་ནང་གི་མི་སྣ་དག་དང་འདྲ་བར།   དོན་ལ་ང་ཚོས་ཀྱང《མྱ་ངམ་ཐང》འདི་རྒྱབ་ཏུ་སྐྱུར་ཐབས་གཏན་ནས་མེད།